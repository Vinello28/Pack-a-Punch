L'obiettivo di ricerca di questa proposta è lo sviluppo di nuovi approcci per realizzare Generatori di Eventi basati su algoritmi di Machine Learning (MLEG). Il progetto prevede due attività. La prima è lo sviluppo di MLEG per la fisica adronica: nei processi di interesse fisico le particelle nello stato finale hanno correlazioni non banali che devono essere riprodotte con estrema precisione dagli algoritmi generativi. Solo così l’informazione degli eventi rari può essere correttamente conservata. L’altra attività riguarda lo sviluppo di MLEG per la ricerca di Materia Oscura. La flessibilità degli algoritmi generativi permette infatti di studiare la risposta del rivelatore a diversi modelli di interazione. Inoltre, la stessa tecnica può essere estesa all’interazione con neutrini, e alla classificazione dei due tipi di evento. Come casi studio, ci si concentrerà sui setup sperimentali del Jefferson Lab, quali gli esperimenti CLAS/CLAS12 e BDX. Le attività richiedono un approccio attento all'ottimizzazione dei modelli per l'esecuzione su grandi quantità di dati, con una particolare attenzione alla gestione dell'incertezza e all'adattamento alle specificità di ciascun esperimento.