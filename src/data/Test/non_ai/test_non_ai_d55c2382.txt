In cosmologia, la materia oscura è un'ipotetica componente di materia,
non compresa nel Modello Standard (MS) delle interazioni fondamentali, che,
diversamente dalla materia conosciuta, non emetterebbe direttamente radiazione
elettromagnetica: se esistente, i suoi effetti gravitazionali spiegherebbero
osservazioni astrofisiche non compatibili con la sola presenza di materia visibile.
L’ipotesi più semplice, l’esistenza di particelle massive debolmente interagenti
(WIMP), sembra ora in tensione sia con osservazioni a piccola scala dell’Universo
[28], sia con le numerose ricerche dirette e indirette [1-4, 29]. Una possibile soluzione
è rappresentata dall’esistenza di un intero nuovo settore di particelle e interazioni, il
Dark Sector (DS), che comunicherebbe con il MS tramite particelle mediatrici, o
"portali", caratterizzate da accoppiamenti con entrambi i settori. Ai futuri collisori
adronici HL-LHC e FCC-hh (FCA), i dark quark (DQ), insieme ad altre particelle del
DS, potrebbero essere prodotti nel decadimento di questi mediatori pesanti. I prodotti
di decadimento dei DQ adronizzerebbero poi in particelle del MS, ed i getti così
originati avrebbero proprietà specifiche legate ai parametri teorici del modello
sottostante,.