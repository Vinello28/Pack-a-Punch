Le fratture degli arti inferiori, comprendenti le ossa lunghe Tibia e Femore, rappresentano approssimativamente il 28.5% del totale delle fratture. Si stima che nei soli Stati Uniti questo dato equivalga a circa 300000 casi l'anno. Tali lesioni, frequenti in tutte le fasce d'età, sono generalmente la conseguenza di eventi traumatici occorsi nell'ambito di incidenti stradali o cadute da altezze elevate o, più in generale, di traumi a cosiddetta "alta energia". Questi tipi di frattura possono presentarsi come lesione isolata o associata ad altre lesioni in pazienti politraumatizzati. Lo scopo principale del trattamento con un dispositivo medico è quello di garantire un sostegno stabile all'osso in fase di guarigione per permettere, il prima possibile, la deambulazione del paziente. Le caratteristiche del costrutto osso-dispositivo medico (tipicamente sistemi vite/placca) dipendono prevalentemente da 5 fattori: la qualità dell'osso, la tipologia di frattura (in base alla classificazione O.T.A.), la riduzione intraoperatoria della frattura, la selezione dell'impianto e la tecnica chirurgica.